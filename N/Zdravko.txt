[Kako se zovete? Koje je mesto Vašeg rođenja i godina?]
Zdravko se zovem, rođen u Sokolcu kraj Romanije, Republika Srpska, rođen dvanaestog trećeg hiljadu-devetsto-trideset-pete. 

[Da li mi možete reći nešto o vašem zanimanju? Rečeno mi je da ste profesor.] 
Nisam. Učitelj sam. 

[Možete li mi nešto ispričati o Vašem životu? Da li imate decu, suprugu?]
Imam dvoje dece, sina i ćerku i od ćerke dvoje unučadi. Njih kad pomenem ne mogu da ne zaplačem. 

[Izvinjavam se, ne moramo o njima.] 
Dobro. Supruga mi je umrla, ima već šesnaest godina. 

[Žao mi je. Da li Vam se sviđa ovde u domu? Imate li društvo?] 
Pa, dobro je, dobro je. Društvo neko nemam, al dobro je ovde, možda bi moglo malo da se organizuje bolje, ali, sve u svemu kad se uzme, dobro je. 

[Čujem danas imate proslavu pre Nove godine?] 
Rekoše sad, ja ne znam dok ne bude, ne znam šta će biti, da malo ovaj, zamenimo Novu godinu. 

[Da,da. Vidim iznose i kolače i torte, biće svega.] 
Ne znam. 

[Vi često ovako organizujete okupljanja u domu?] 
Pa, ja ne znam za ranije, meni je dvadesetak dana kako sam tu i nije bilo do sada ništa. 

[Kako Vam se čini? Jeste se sprijateljili s nekim?] 
Pa nisam. Nemam ja s kim nit pričat, niti sprijateljivati sad. Kad sam, da kažem, bogalj, svi mi stariji. A i jesam kad ja ne mogu sam ništa da se uslužim, sve od drugog zavisim. 

[Hoćete da Vam pomerim tu mašinicu negde?] 
Ne treba, ne treba, ja ću, nego ne može ovaj produžni kabal više da se primakne, pa mi se izvlači ova fruna.

[Mogu li da Vas pitam, šta Vas je motivisalo da budete učitelj?] 
Pa ne znam, najviše raspust, u ono vrijeme kad sam ja se odlučio i otišao. Bilo je onda dosta raspusta i ljeti i zimi, međutim sad se to smanjilo.

[Da, samo na letnji i zimski.] 
Pa dobro, al posle sam zavolio poziv i bio sam uspiješan u radu. Izveo sam dosta generacija i one su sve dobre bile. Mnogi su, više ja mislim od osamdeset posto da je završilo fakultete, i to teže ove da kažem. Tehničke, recimo elektrotehniku, arhitektura, onda građevina, mašinstvo i tako. Onda i profesora sa matematikom, sa fizikom i hemijom, dakle sve teži predmeti. I sad najviše se družim sa njima.

[Verujem da ste motivisali dosta dece.] 
Pa rekoh, bio sam uspešan u radu, i zavolio decu i tako je to, uvjeren sam, ako ih voliš, oni osete i uzvrate. Uzvrate i oni. 

[Jeste imali neki omiljeni predmet koji ste predavali?] 
Najviše sam volio matematiku, i tu sam temelj dobar udarao dijeci, zato su išli na ove tehničke nauke gde je matematika dovoljna. 

[Moj deda je isto bio profesor matematike i bio je jako strog. Jeste i Vi bili strog učitelj?] 
Pa bio sam prilično strog, tražio sam red, disciplinu i da se uči, da se radi. Tu sam, u tom mislim, bio strog, inače ovako bio sam tolerantan za diječije nestašluke i slično. 

[Dali ste dobru osnovu i temelj svakako deci.] 
Jesam, jesam. U mojoj školi, moja odeljenja iz svih generacija bila od starijih od petog pa gore, uvijek najbolja. A tri puta su mi testirani na nivou Republike Srpske, i sva tri puta bili najbolji. Dakle, to nešto govori. 

[Jeste li imali još neka interesovanja tako pored posla, neki hobi,nešto što ste voleli da radite?] 
Vodio sam sekcije, fudbalsku i šahovsku. 

[Jeste trenirali neki sport u mladosti?] 
Jesam, u mladosti bavio sam se sportom, sve sportske igre sam pomalo upražnjavao. Možda najviše fudbal kao dijete sam počeo prvo to, a onda u Učiteljskoj školi rukomet zavolio, odbojku, košarku i atletikom, dosta sam baš bio, pa sam i skakao u dalj dobro, bez treninga, nego brzina, zatrčim se i brzina me je nosila. Skakao sam preko šest metara, obavezno svaki skok. 

[Pa Vi ste se svime bavili.] 
Jesam. Što bi se reklo univerzalan, u svije se razumevao, zato sam dobro predavao fizičko, i dijeca su volela. 

[Jeste svirali neki instrument, ili jeste li pevali?] 
Svirao sam u Učiteljskoj, malo prim? i malo klavir, to je ono, što bi se reklo početničko, diječije pesmice sam mogao da odsviram, da naučim, pa da odsviram. A inače nije to bilo neko sviranje, što se tiče pjevanja, volim da slušam pjevače i pjesme fine kad su, al ne umjem pjevat, to mi je slabost i žao mi je. 

[A šta ste voleli da slušate?] 
Ma svu muziku dobru. 

[Neki određeni žanr?] 
Ne. Nije važno. Možda starogradske pjesme da sam najviše volio. 

[Jeste li učili neki strani jezik?] 
U osnovnoj školi sam učio, doduše onda se zvala niža realna gimnazija, učio ruski, a u učiteljskoj nemački. 

[Jeste mogli da koristite to negde posle?] 
Jesam znao, mogao, ali palo je to sad sve u zaborav, sad ne mogu ne znam ništa. 

[Jeste voleli da putujete?] 
Jesam, i dosta sam za moje, ovako, uslove materijalne dosta sam obilazio, posebno bivšu Jugu volio. I sad bih ja volio putovati, sad momentalno ne mogu, kako me moždani ovaj jak je bio, onesposobio, i pozaboravljo sam svašta, mnoge pojmove ne znam sad, imena, prezimena, to sam strašno pozaboravljao. Valjda centar za pamćenje otišao, stradao. 

[Da li imate još neke hronične bolesti?] 
Pa relativno, bio sam zdrav. Tu i tamo po koja slica? neka, da je nešto, a zdrav bio odlično. 

[Živeli ste i ovde u Beogradu?] 
Dolazio sam podosta jer sam tu imao dva brata koja su živela u Beogradu, pa onda sad u zadnje vrijeme sin mi je tu, pa i kod njega sam dolazio i sad me on i doveo ovde da bi mogao da me posjećuje. 

[Gde Vam se najviše svidelo, od svih mesta u kojima ste bili?] 
Dosta njih, a Beograd sam najviše volio i u njemu bi jedino mogao napustiti svoje mjesto Sokolac. Ja sam nostalgičan dosta i mogao sam otići svagde i naći posao, bio sam otišao u Sarajevo, al mi se Sarajevo nije sviđalo, jednu godinu proveo, i vratio se u Sokolac. Meni je Beograd, pa Sokolac najbolji. 

[Iako je u Beogradu ovako gužva i po prevozu?] 
Pa ne, ranije je Beograd bio mnogo simpatičniji nego sad. Nema više one čari nekadašnje, ili ja ne ulazim u taj život Beogradski sad kao ranije kad sam bio mlad. Braća bila, pa smo tu s njima i njihovim društvom. 

[Pa dobro, dosta se i promenilo, nije opet isto tako.] 
Izvini, mogu li te pitati odakle si ti? 

[Ja sam iz Loznice.] 
A iz Loznice? 

[Da, kod Šapca.] 
Znam, prolazim kroz Loznicu kad idem za Sokolac. 

[Ja sam ovde u Beogradu na fakultetu samo.] 
Kom reče fakultetu? 

[Biološki.] 
Aha. Biološki. 

[Da, četvrta godina.] 
Fino, fino. Šta, jesi volela biologiju, ili? 

[Da, od osnovne škole.]
Ja jedino nauku o čoveku sam volio, a zoologiju ajde i nju, ali pomalo. Ja se volim našaliti pa kažem travkica i ostalo, nisam volio, nit sam znao to. 

[Razumem, slažem se. Biljke, mislite na to?]
Ma ja, na biljni svet. 

[Ni ja, niti životinje. Fokus na čoveka. A Vi ste završili ovde u Beogradu školu?]
U Sarajevu. Bila nam je dobra škola, imali smo odlične profesore, tako da su kadrovi iz te škole dobro izlazili. Većina njih, kad su počeli da se otvaraju fakulteti, u Sarajevu, prelazili su na fakultete, eto tako, bio je čak jedan doktor nauka. 

[Da li imate neke knjige sada koje volite da čitate? Izvinite, hoćete vodu?]
Evo hoću malo, izvini. Žao mi je, jedino to mi je nedostatak, vid me izdao i ne mogu da čitam. Čak evo i ova televizija, blizu je, ali ne vidim i slabo slušam. 

[Naočare ne mogu da pomognu?]
Pa ne mogu naočare ništa. Sad u zadnje vreme imam kataraktu. 

[Jeste li pre voleli da čitate neke određene knjige?]
Pa, ne baš preterano ali, volio sam kad dobru knjigu uzmem, nisam znao stati dok je ne pročitam. A ovo što nisam čitao, najviše zbog sporta, volio sam više baviti se sportom i biti napolju s društvom u nekoj igri, nego čitati. Eto tako. 

[Hvala Vam puno, ne bih Vas više zadržavala.]
Nema na čemu. 

[Kraj intervjua.]
