[Kako se zovete?]
Mihajlović Franca.

[Koliko imate godina?]
Sedamdeset-tri.

[Gde ste rođeni?]
U Hrvatskoj.

[Kako se zove mesto u kom ste rođeni?]
Mesto se zove selo Jamno kod Trakoščana.

[Bolujete li od neke hronične bolesti? Kao što je visok pritisak, srčani problemi, dijabetes?]
Da, sve to imam.

[Sve to. Koristite li Terapiju? Da li biste mogli da navedete neki lek?]
Enapril, Isosorb onda, kako se ono zovu, za šećer imam onaj Glukofaž, koristim uglavnom ovaj terapiju za srce, za dijabetes, za pritisak, i za reumu, normalno. Drugo, Ima još tu nekih, za glavobolje, i tako to.

[Gde sada živite?]
Sad živim u Surčinu.

[Gde ste sve živeli? Koliko ste mesta stanovanja promenili?]
Jako mnogo. U Sloveniji, u Bosni, u Hrvatskoj. U Sloveniji sam bila na Lesce-Bled, u Hrvatskoj sam bila u Varaždinu, rodila sam se u Jamno, kod Lepoglave. Onda sam došla na kraju u Surčin, tu sam se udala, rodila sam dva sina, imam petoro unučadi. Svi su dobri, svi su fini.

[Kako Vam se zovu deca? Unuci?]
Imam najstariju Milicu, unuku, pa imam Nevenu, unuku, pa imam Tomislava, unuka. Imam Aleksu, unuka od drugog sina, i Ankicu, unuku.

[A sinovi kako Vam se zovu?]
Dragoslav i Slavko.

[Od svih mesta gde ste živeli, gde Vam je bilo najlepše?]
Najlepše mi je bilo u Varaždinu.

[Zbog čega?]
Pa, tamo sam živela dve godine, bila sam bebisiterka, kako se to kaže, čuvala sam devojčicu jednu, i tu mi je bilo dobro. I onda sam došla u Surčin, moja sestra me zvala da dođem, i ona me udala, i eto tako, moj život ode dalje. Mučila sam se puno, gradila, pravila s mužem, i eto sad sam i ostarila, i šta ću. To je to.

[Šta ste po Nacionalnosti, s obzirom da ste iz Hrvtatske?]
Hrvatica.

[Otkako ste ovde, uzeli ste srpsko državljanstvo?]
Jesam, jesam. Imam dvojna državljanstva.

[Govorite li još neki jezik, pored srpskog?]
Ne, samo hrvatski i srpski (smeh), mogu i bosanski. (smeh ponovo)

[A u Sloveniji ste govorili..?]
Zaboravila sam, dobro sam govorila slovenački ali sam zaboravila.

[Bili ste zaposleni?]
Da, radila sam kao spremačica u Domu zdravlja u Siminoj, Prvi Dom zdravlja u Siminoj.

[Još negde?]
Pa, radila sam u Centropromu u hladnjači, to je bilo privremeno, i radila sam malo i u Minelu, dok su deca bila mala. Nisam dugo, jedno dva meseca i to je to.

[Znači, po struci ste spremačica?]
Spremačica, i domaćica.

[I domaćica!]
Pa, da.

[Da li pevate? Svirate li neki instrument?]
Svirala nisam, ali pevala sam kad sam čuvala krave po šumi. (smeh) Mnogo sam volela da pevam.

[Kakvu muziku volite, a kakvu ste voleli u mladosti? Da li Vam se promenio muzički ukus?]
Volim narodnu muziku, sevdalinke, pa i neke zabavne, ali prebrane ne baš sve. Koje su baš, koje mi onako leže.

[Imate li omiljenog pevača/pevačicu?]
(uzdah) Omiljen pevač mi je bio Safet Isović, ali njega više nema. Pevačica mi je bila Nada Mamula, i nje više nema. A sada Šaban Šaulić, onda ovaj, kako se zove, Haris Džinović, Ceca. Koga bi još nabrojala...Ima njih više, koji dobro pevaju.

[Uglavnom, volite muziku. Jeste li desnoruki ili levoruki?]
Desnoruka.

[Volite li da čitate knjige?]
Pa, ponekad. Ne baš, nisam nešto preterano ovaj zaluđena. Volim neke romane, tako, koji su, koji imaju sretan završetak.

[Da li biste nam rekli nešto o vašoj porodici? Ko Vam je omiljen?]
Pa,(smeh) omiljena mi je najstarija unuka (smeh) Milica, malo sam je razmazila, što nije dobro. Ali svi su mi podjednako dobri. Sve ih volim.

[Čime se oni bave?]
Milica ide na fakultet, a Nevena se udala, otišla u Slovačku, Tomislav, on ide još u osnovnu školu. Aleksa, i on ide isto u neku medicinsku školu, ne mogu da se setim tačno koju. Za laboranta, šta li već. Ankica je, isto srednja medicinska. Eto tako.

[Znači uspešni su?]
Pa, kol`ko, tol`ko, koliko će biti...

[Kako provodite slobodno vreme? Družite li se sa ljudima iz komšiluka? Imate li neke prijatelje, volite li da se družite?]
Volim da se družim, ali nemam vremena za izlazak. Ne da nemam vremena, ali eto tako. Jednostavno, valjda ne vuče me. Imam, jednu prijateljicu, drugaricu ovde u komšiluku, sa kojom se družim. Ali sa svima sam dobra. Sa svim, komšijama i komšinicama, svi su mi dragi, svi su mi dobri i sa svima, lepo se slažem ali nemamo te neke posete, 'vamo tamo. Samo kod njih dve idem u komšiluku, eto.

[Zbog čega baš te dve osobe?]
Zato što su one same i što nemaju, jedna nema nikoga, sama je, ova druga ima, ali eto tako. Uvek sam bila s njom dobra, i kod nje isto idem. I to.

[Kakve su one?]
Pa dobre su. Dobre su. Zabavne su. Nasmejemo se ponekad, nekad i plačemo, nekad ovako, nekad onako. Kako koga pogodi šta.

[Imate li neki hobi, pored druženja?]
Imala bi ja hobi ali mi se ne da raditi.Mnogo sam umorna, i premorna, i stara, i ne mogu više ni da radim. I nemam volju više da radim neke ručne radove, i tako.

[Čime se bavite u toku dana?]
Volim da kuvam. E, volim da kuvam i eto to mi je jedino što me zabavlja najviše, i naravno po kući, ime se uvek posla i oko kuće, i tako. Ima se posla uvek, uvek sam u nekom pokretu.

[Bašta?]
Imam i baštu, da! Imam i baštu, leti sam, ovaj, okupirana oko bašte, nešto posejem, ima ovo, ono. Da ne moram sve da idem na pijac. I sve posadim, što god mi treba.

[Imate li još nešto da podelite? O životu?]
O životu? Da sam imala sam težak život. Da sam odmalena išla od kuće. Išla, tražila gde ću da radim, gde ću da zaradim da mogu da budem obučena, da... Jesmo bili siromašni, mnogo, moji roditelji... U takvom kraju sam rođena, gde nema, nema nikakve perspektive. I sad nema nikoga tamo, svi su otišli, selo je propalo, i eto tako. Ne znam drugo šta bi rekla.

[Onda ste došli ovde, udali se?]
Jeste, da, i nastavila mukotrpan život.

[Ništa bolje?]
Ništa bolje. Moj život se sastavio samo sa nekim od nekih muka i peripetija, i tako.

[Postoji li nešto za čime žalite?]
Žalim to što nisam mogla da se školujem a imala sam ovaj, kako bi to rekla, bila sam nadarena da bi mogla da budem neko i nešto, ali sirotinja, nisam mogla da se školujem, jedva sam završila i četiri razreda. Toliko.

[To je to?]
Toliko.

[Ostaje mi samo da Vam se zahvalim što ste pristali da date intervju i da nam pomognete.]
Kol'ko, kad god bude trebalo i kol'ko god bude trebalo, nema problema za to.

[Hvala Vam puno.]