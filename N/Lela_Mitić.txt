[Bako, kako se zoveš?]
Lela.

[Koliko imaš godina?]
Sedamdeset-jednu.

[A šta možeš da mi kažeš o svom mestu rođenja, o porodici, gde si odrasla, gde si išla u školu?]
Rođena sam u jednom mestu kod Našica, sa roditeljima, braćom sam odrasla, tamo sam zavšila i školu. Posle smo prešli za Beograd.

[Koliko si braće imala? Znaš kako se zovu?]
Tri. Naravno, Dušan, Gruja i Slobodan.

[Da li možeš da navedeš mesta prebivališta tokom života?]
Beograd iii i Našice.

[Gde ti je bilo najlepše i zbog čega?]
Pa svaki period nosi svoju lepotu. U Našicama sve do udaje, a posle toga Beograd. A na Banovom brdu mi je bilo najlepše. Tamo smo imali kuću, to je početak kad smo se preselili za Beograd i uopšte početak života, da tako kažem. Posle udaje, stvaranje porodice i tako.

[Što se tiče nacionalne pripadnosti izjasnila bi se kao?]
Srpkinja.

[Koliko god da nisi dolazila u konfrontaciju sa engleskim, ti govoriš još neki strani jezik, je l' tako? I kako ga znaš? Dovoljno dobro da si mogla da odeš u Austriju?]
Nemački. Pa toliko da se sporazumevam i to. Da, i Austriju, Nemačku i to. 

[Jesi li njih u Austriji uspevala da razumeš, s obzirom da imaju svoj dijalekat?]
Naravno. Bez obzira, ja sam onaj pravilni govor... Lakše mi je bilo sa Nemcima da se sporazumevam, Austrijanci ipak imaju malo svoje, ali je lakše.

[S obrzirom da si završila Pravni fakultet, možeš li da mi kazeš čime si se konkretno bavila?]
Upravom. Uprava, u stvari, jedan deo u sudu, rad u sudu, a posle toga Uprava, Matična služba, Inspekcija. 

[A ono kada su ti ponudili za Indiju da ideš?]
Tamo trebalo je da idem u naše Predstavništvo, u Indiju, međutim prvi suprug bio je teško bolestan, pa zbog njega nisam htela da idem. Tako da mi je taj deo propao.

[Što se tiče muzike, šta slušaš?]
Volim ozbiljnu muziku. Klasičnu.

[Posebno voliš nekog kompozitora?]
Ne, ne. A inače volim i svu lepu muziku, svu. Volim i rok end rol, ali iz onih godina, sedamdesetih, osamdesetih, četrdesetih, šezdesetih. Taj deo volim.

[Jesi li učila da sviraš neki intrument u školi?]
Jesam, tamburicu. Bisernicu, tako se zvala, to je ona mala tamburica.

[Da li voliš da čitaš knjige? Šta? Koje pisce posebno?]
Klasike. Klasike. Naročito ruske klasike. Pa volela sam i Tolstoja, i Puškina i, ne znam, ne mogu da izdvajam.

[Koliko ti je široka porodica? Da li imaš decu i unučice? Kako se oni zovu?]
Imam najdivniju decu na svetu. Imam dve kćerke, a o unučičima da ne pričam. Imam dva predivna unuka i unuku, volim ih sve, al' imam svog miljenika posebno, nećemo ga imenovati, nego samo diskretno pogledati. Mnogo su zlatni svi,lepo vaspitani, kulturni.

[A u vezi sadašnjeg muža? Kada si ga upoznala?]
Pa upoznali smo se, došao mi je kao stranka. Bio mi je stranka, posle smrti prvog muža, nakon nekoliko godina. Došao je kao stranka i pokušao je da lažima izmuva dokumentaciju, međutim zna se kakav je postupak, šta može i šta ne može. Ako hoćeš da pomogneš nekome, taj mora da bude iskren, da kaže: ''Takva je i takva situacija, treba mi to''. Radilo se o državljanstvu. Znaš, upis u knjigu državljana, gde je bio od četrdeset osme do pedeset druge, roditelji gde su mu živeli, i on je onda petljao, muljao po celoj Jugoslaviji. I ja onda okrenem telefon, da ne bih slala stranku, da ne bih slala da ide u to mesto da donese potvrdu. Ja sam to telefonom što je zakon omogućavao, da napišem službenu belešku, ja proverim prvo na jedno mesto, pa drugo mesto, pa treće mesto i za sve pišem službenu belešku. I pošto je to trajalo tri, četiri sata ja kažem:''Hoćete li da Vam pomognem, ako hoćete, morate da mi kažete iskreno, nemojte da me...''. Kaže:''Pa ja, ako Vam kažem, Vi nećete hteti da mi pomognete''. Rekoh ja:''Jesam Vam rekla da ću Vam pomoći?''. I onda je rekao iskreno, s tim što u to vreme, umesto da je odmah rekao, u to vreme, u vreme popisa, njegov otac je bio ministar, a sva visoka vojna lica i državni službenici nisu se upisivali u knjigu državljana. I umesto da mi to kaže, da je to takav slučaj, odmah bi znali šta je i kako je, znaš. E kad je to rekao, onda sam donela rešenje na osnovu svega ovoga, izvršila sve provere i tako je počelo poznanstvo. Onda je počeo on da dolazi. Inače je bio njegov kolega suprug moje koleginice. I on je u stvari došao nju da traži, ali desilo se da ona nije tada bila na radnom mestu, i ja sam uskočila. E, posle toga je on iskoristio, pa je dolazio i tako to. Upornost, znaš.

[S kim voliš da se družiš pod stare dane?]
Volim da se družim sa pozitivnim ljudima. Volim sa ljudima koji vole i umetnost i putovanja, tako. Znaš. Sa ljudima sa kojima možeš da progovoriš i da imaš šta pametno, znaš, da progovoriš.

[Da li boluješ od nekih hroničnih bolesti? Da li si pod nekom terapijom? Ako da, koje lekove koristiš?]
Pa ne znam, ne mogu da kažem da bolujem. Bolovala sam, štitna žlezda mi je odstranjena i pijem lekove koji nadoknađuju njen rad. Inače drugo, ne. Makar ja bar mislim.

[Kako voliš da provodiš slobodno vreme?]
Pa sad zavisi. Ako se putuje, volim sa mužem, volim sa njim. Mnogo je dobar, mnogo je zlatan. Nije svađalica, nije drznica, kad digne pritisak onda ćutimo, i tako. Inače, može lepo da se razgovara o svemu i svačemu i to je važno, znaš, i to je važno. Imamo puno zajedničkih interesovanja. Aaa, jedino što ja ne volim političke emisije, zato meni kompjuter služi, a njemu televizor. Ono gde je krv i gde su borbe i to, to i politika, to ne. Ne, ne, ne. Dobro, mislila sam na knjige, na čitanje, na pričanje, na pozorišta, na koncerte, zajedničke, znaš, na putovanja, na to mislim kad kažem.

[U kom stepenu su muzika i interesovanja ostala ista ili su se promenila tokom života, tj.od kako si bila mlada, pa do sada?]
Znaš kako, u mladosti smo više išli u opere, vremenski, znaš, u mladosti... Tad se imalo više vremena i sasvim je drugačije bilo. Ne, ne, ne, ostala su ista.