[Kako se zovete?] 

Mara.

[Možete li mi reći nešto o sebi, koliko godina imate?] 

Sedamdeset-jednu godinu imam. 

[A gde ste rođeni?]

Selo Dublje kod Šapca.

[Ja sam iz Loznice, blizu.] 

Mnogo ovde ima takvih. Baš mi je drago.

[Ozbiljno?]

Da. Znate li gde je Dublje? Prolazite li nekad tuda?

[Pa prolazim kada idem za Beograd.] 

Da, da.

[Znači Vi ste tu iz okoline Šapca, jeste živeli ovde u Beogradu možda?]

Jesam negde od... Ne mogu da se setim. Od četrdeset-pete valjda. Dugo sam tu živela, i tako. 

[A gde Vam se više sviđa, u Beogradu ili u Šapcu?]

Pa navikla sam na to, više ovamo nego onamo. Manje sam živela kod tate i mame, tu gde sam radila. Sad, muž mi je umro, nema ga više. 

[A Vaše zanimanje?] 

Kuvarica. 

[Radili ste isto?]

Jesam dvadeset-pet godina, i otišla u penziju zbog šećera. Kod vojske sam ovde radila, na VMA. 

[Da li imate decu?] 

Imam evo ih svi_na slici. Ćerka, sin i unuk. 

[Čula sam da imate proslavu oko Nove godine danas?]

Jeste, jeste, a ja teško mogu na noge pa vidiš, da li ću moći i da ustanem. 

[Hoće i oni doći?] 

On radi popodne, a ona isto radi. Ona će doći, a on neće. On... toliko mu je žao. 

[Ima do Nove godine još prilika.] 

Ne, nego za ovaj praznik, završni, prave neku priredbu. 

[I priredba će biti?] 

Da, da. 

[Vi često organizujete ovde neka okupljanja?]

Onako. Godišnje jednom, jednom je Nova godina, i to je to.

[Imate li ovde neke društvene igre, nešto što se ovde radi?] 

Pa ima, ima i muzika i... On jadan ne može da dođe, pa se živ pojede. 

[A koju muziku slušate?] 

Narodnu. Narodnu, a ove na TV-u i ne slušam. 

[A šta ste u mladosti slušali?] 

Većinom isto narodnu. 

[Jeste svirali možda neki instrument ili pevali?] 

Pevala jesam, svirala nisam nikakav instrument. 

[A ovako u slobodno vreme volite li da čitate neku knjigu?] 

Pa slabo sam čitala. Čitala sam što sam morala ali ovako, nadarenost za to, ko ima, ja nisam. 

[U školi lektire i tako to?] 

Ne, nisam. Jesam malo, ali nisam onoliko koliko bi trebalo. 

[Da li govorite neki strani jezik?] 

Malo francuski ali, i to sam zaboravila. Kad nemaš s kim da komuniciraš, onda se i zaboravlja, inače sam ga odlično znala jer sam bila u Francuskoj. 

[Ozbiljno?] 

Da, šest meseci, kod dede. 

[Tamo ste radili ili?] 

Pa odveo me je i tamo sam bila šest meseci. 

[I tamo ste uspeli da naučite francuski?] 

Da. Da, ali kažem ja, kako vreme prolazi, kako sam došla, kad nemaš ti s kim da pričaš. A knjige, to nisam nabavljala. 

[Lep je francuski. Mi smo ga isto učili u osnovnoj školi, ali kao što kažete zaboravi se to brzo kad ne pričate.] 

Da, nisam baš sve zaboravila, al sad treba da idem unapred da bih se setila. 

[A da li imate neka interesovanja sad ili da li ste imali neki hobi? Nešto što ste voleli da radite ovako pored posla?] 

Volela sam, dok nisam završila školu, učiteljsku. To me je mnogo privlačilo, kao i Železnička škola. 

[I kako ste se odlučili?] 

Svi mi govorili: “Šta da budeš železničar i kondukter, drži ne daj”. I tako su me odvratili i od jednog i od drugog. Ali volela sam Učiteljsku školu, pravila se važna kako ću da deci predajem, mada je neki put, kada učiteljica nije tu, ona mene ostavljala sa decom, i tako. Volela sam učiteljski, i žao mi je što to nisam završila nego za kuvara, večito u zaprški. 

[A zašto baš za železničara?] 

Ne znam, svidela mi se kapa i uniforma. Svi mi se smejali. Ja obožavala kapu kad stavim, i onu uniformu. 

[Mi u Loznici imamo samo malu železničku stanicu i mene je baka uvek vodila tamo i kao čekale smo voz, ali bili su samo oni teretni.] 

Da, da, da, da. 

[A zašto za učitelja?] 

Pa, tako da ja deci... kad ostaneš sa njima i onda kad, nekad me učiteljica ostavi, a ja se pravim važna da sam učiteljica, da im predajem. Uzmem štap pa po stolu, sve njene primedbe pominjem. Eto zato učiteljica. 

[A koji je Vaš bio omiljeni predmet?] 

Omiljeni predmet mi je bio, čekaj da se setim. Bože da sam toliko oglupavila da sam zaboravila.

[Srpski, matematika, likovno, muzičko.] 

Muzičko, i likovno. 

[Jeste i Vi svirali na metalofonima u osnovnoj na muzičkom i radili taktiranje?]

Nije bilo kod nas toga. Nije bilo. Bilo je onako, da sviramo i da pevamo, ali bez tih instrumenata. 

[Da li se sećate neke pesme koju ste radili tada? Ja se sećam da smo učili "Brate Ivo" i "Tamo daleko".] 

Pa jeste al... 

[Ne sećam se ni ja više pesama.] 

Pa dobro, godine. 

[Znači Vi biste hteli da budete učitelj. Učiteljica ili nastavnik?] 

Učiteljica. Daleko je do nastavnika.

[Dobro tad su i mala deca, pa je lakše.] 

Jeste. 

[Vi imate jednog unuka?] 

Jednog. 

[Koliko je on star?] 

Dvanaest godina. Inače igra tenis, i karate je završio. A ćerka mi je magistar fizike, sin završio fakultet za pronalaženje i ispitivanje hrane. 

[Mora da ste jako ponosni?] 

Pa jesam. Muž mi je umro sa pedeset godina, i onda je sav taj terat ostao na meni, i tuga. 

[Izvinite.] 

Ništa. 

[Neću da Vas zadržavam onda više.] 

Ne slobodno, ja volim da pričam, i vesela sam žena ali ovo me upropasti. Moždani udar u ruke i noge. 

[Ozbiljno?] 

Da._Ne mogu ništa ovom rukom. Ovom drugom mogu, a ovom ništa_ne mogu. 

[Kad Vam se to desilo?] 

Desilo se u oktobru, joj, koje godine boze. Pre tri godine. Tri godine ima. I tako sam bila u bolnici. Ne mogu da idem, ne mogu rukom ništa. A mnogo je teško kad moraš čoveku da tražiš: daj mi vode molim te donesi. Ne mislim daj, nego primera radi, nešto da ti učini. Tako teško. 

[Da razumem. Želite da budete nezavisni od drugih, to jeste teško.] 

Da. 

[I moj deda je imao pre dve godine srčani zajedno sa nekliko moždanih u isto vreme,tako da vidim koliko je teško i njemu.] 

I sad me neka slabost baš, i samo me svrbi nešto. I tako. Težak je život i dođe pri kraj. A decu imam izvanrednu, ne samo što su dobri učenici nego baš_toliko da ih svi vole ko ih vidi_ da su dobra deca. A braća su mi bili, ovaj jedan električar, a ovaj drugi automehaničar, ali su toliko pevali, kao sad u ovim filmovima. Za njima su  trčali da pevaju. A nas dve sestre, ja i donekle a sestra nikako, niti da igra niti da peva. A ja da, i braća. 

[Vas je četvoro?] 

Nas četvoro da. A sestra mi je poljoprivredu završila, tako da smo svi ponešto, a nije ni navisoko ali. 

[Dobro i to je sasvim dovoljno, naročito u to vreme jeste bilo teško i odvojiti se i sve.] 

Jeste, jeste. 

[Jeste se bavili nekim sportom?] 

Pravo da Vam kažem_ nisam. Nisam bila ljubitelj ni košarke ni_lopte, ništa_ kao devojčica. 

[A šta su tada devojke trenirale? Da li je bilo nešto popularno?] 

Pa, jedino to pevanje što smo imali, i što sam volela. Inače ovako drugo...

[To je bilo pevanje u horu ili?] 

Bilo je nekad ovaj, i horsko, ali većinom je tako bilo, pevanje i igranje različith tipova igara. 

[Jeste imali negde organizovane te igranke?] 

Pa_imali smo u Šapcu i_ovaj_u Vrnjačkoj Banji. 

[Pa lepo.] 

Da. 

[Meni je baka pričala da su oni imali igranke tako po školama osnovnim, je li tako i kod Vas?] 

Da. Jeste bilo je. 

[Šteta što sada toga više nema.] 

Ma nema, ostari se brzo. Ova baka devedeset-dve godine ima, vidite kakva je lepa, i radi, a ja sedamdeset i ležim u krevetu, ništa ne radim. 

[Da li Vam odgovara ovde?] 

Pa. 

[Mislim ima ljudi nije Vam dosadno?] 

Ima. Kako da Vam kažem, u sve ovo su me ovde ugurali ćerka i sin. Nema te ko paziti, [nerazgovetno] stalno sam sama, i onda sam morala ovde doći. I tako sam se privikla sad. 

[Da li Vam je bilo teško u stanu samoj?] 

Pa nije, mislim to je moja kuća, ali ne vredi deci govoriti. Pašćeš nešto će se desiti tamo je sve obezbeđeno ne moramo da mislimo i. 

[Nije Vam smetala samoća u stanu?] 

Nije. 

[Izgleda ovde jako lepo.] 

Pa jeste, ali to nije tvoje. Ja ovde predam moje stvari. Kući, ljubila bih svaku stvar u kući što imam. 

[Organizuju se ovde okupljanja, druženja. Doći će Vam danas ćerka.] 

Kad ti ne možeš da odeš, nego mora drugi da te vodi, a vidiš kako drugi može da ide onda mi nije do svirke pravo da Vam kažem, uopšte.

[Jeste li imali još nekih zdravstvenih problema nekada?] 

Pa, taj šećer pre jedno deset godina, dobila sam ga, drugo, nešto teže nisam imala. Osim šećera, i ovo sad što mi se desilo. 

[Zaista mi je žao. Da li biste hteli možda nešto za kraj da dodate, da ispričate nešto o sebi zanimljivo? Nešto posebno istaknuto u životu?] 

Ne znam o čemu...Da istaknem, šta bih istakla. Život, da mi nije bio lak. Bio mi je jako težak. Ništa. Eto, za mene je bio težak život. Jedan me brat dovede u Beograd, i tu završim osmogodišnju školu. Posle drugi brat, koji je bio u Francuskoj kaže da idem kod njega, i ja ti lepo odem sa njim, i bila sam šest meseci. Onda je došla ovde snaja, i maltretirala me. I da, išla sam u večernju školu da završim za kuvara. Ma nije mi uopšte lepo bilo. 

[Ali dobro ste se izborili, svaka Vam čast. Imate i dvoje dece.] 

Eto, najsretnije u životu mom ,koliko imam godina, to mi je bio muž. Toliko dobar, lep, da ne mogu da Vam opišem. I dobar i, sve najlepše. On je bio podoficir, tu me on i zaposlio. I kažem, toliko mi je život bio lep, deca dobra, to je bilo najveće bogatstvo koje je za pamćenje. A kuća mi nije baš... Sirotinja, znate kako, ono Vi ne znate ali...Tako da sam, meni su se svi čudili kako sam [nerazgovetno].

[Kako ste se upoznali?] 

Upoznali smo se na ulici. On me je zakačio kišobranom. Zakačio me kišobranom i sad ću Vam baš pokazati za jednu za sekundu imate li? 

[Naravno.] 

Šta se izgubi sad slika. I umro je u pedeset godina od raka. Bože šta mu je... Ne može da se nađe slika. Ne mogu da nađem sad. Dosad išlo, sad već ne ide.

[Znači slučajno kišobranom Vas je zakačio na ulici?] 

Da, on za mnom, i ja s njim zajedno. Kaže: možemo li se sutra naći? Možemo. I ja ovaj, šta je ovo... I sutra, posle, kako ćemo se naći? Ja rekoh: opet drži kišobran, ti i ja. Ne znam šta mu je, ovaj, i tako se upoznamo u aprilu, u novembru se uzeli, a u avgustu rodim ćerku, i tako. 

[Kakva priča, prosto da ne poveruješ.] 

A uopšte nije znao šta sam, niti me je pitao. A ja sam znala po uniformi. A uniforma, ne znam koja je lepša, dal siva, dal teget da li... pa mislim strašno. Pa ovaj, i tako. 

[Znači nikad se ne zna.] 

Nikad se ne zna. Eto. 

[Za tako kratko vreme što ste se znali, i eto tolike godine braka.] 

Sve je moje cenio i volio, i ja njihove poštovala, ali nikad me nije ono, kažu, čujem onako od ovih i onih: udario me muž. Bože sačuvaj, ni našalio se nije, a kamoli da me udari. 

[Zvuči kao divan čovek.] 

Mnogo su ga voleli. 

[Upoznali ste ga ovde u Beogradu?] 

Da, u Maršala Tita. To je bio događaj. Još kad sam mu rodila ćerku, toliko je srećan bio da je to nije normalno. Ja vičem sine, on viče ćerko, ja vičem sine, i stvarno ispuni se želja njemu za ćerkom, a meni za sina ne. E vala, rodiću pa vala u pedeset. I rodim u trideset-tri sina. E kaže, sad se i meni želja ispunila. I stvarno, dobra mi je ćerka ali sin svaki dan dolazi da me obilazi, nosi me na rukama, pa to, nemam reči da ti kažem kakav je. Mislim on se ne stidi, kaže: što da se stidim moje majke. [deo intervjua je prekinut od strane druge osobe] 

[Ne bih Vas dalje zadržavala, oduzela sam Vam već dosta vremena. Hvala Vam puno.]

Nisi, nisi. Baš ste mi slatki i dragi što ste... kao da ste iz mog sela! Kad čujem...

[Loznica?]

Pa jeste. I tako hvala Vama.

[Drago mi je što sam Vas upoznala.]

Hvala Vama ništa baš meni je drago. 