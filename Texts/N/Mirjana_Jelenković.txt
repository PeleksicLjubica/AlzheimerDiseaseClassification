Zovem se Mirjana Jelenković.

Imam sedamdeset i tri godine.

Rođena sam u Skoplju.

Pa bolujem. Imam bronhijalnu astmu, onda štitasta žlezda mi ne radi dobro, hipotireoza,  imam dijabet, na tabletama sam doduše  i za sve te bolesti pijem i lekove.

Za štitastu žlezdu pijem eutiroks, za bronhijalnu astmu upotrebljavam pumpice spiriva, onda imam aritmije i pijem binevol, propafen, kornilat, a za dijabet pijem gluformil i glioral.

Živim u Boru.

Rođena sam u Skoplju i tamo sam živela sa porodicom, pa smo se osamdeset i prve godine doselili u Bor i od osamdeset i prve neprekidno živim u Boru. 

Lepše mi je bilo u Skoplju. Bila sam mlada, imala sam društvo, izlazila sam sa svojim drugaricama. U to vreme išli smo na igranke, kad sam bila mlada. Poslepodne od tri sata pa do sedam je bio matine. Svirala se lepa muzika, diksilend, rokenrol. Volela sam da plešem i išla sam na te igranke. 

Ne govorim nijedan strani jezik.

 Pa radila sam u Skoplju. Bila sam sekretarica glavnog i odgovornog urednika studentskog lista koji se zvao "Studentski zbor". Bio je to kao beogradski "Dnevnik" što je u to vreme izlazio. A kad sam se udala i došla sam da živim u Bor nisam nigde radila, uglavnom sam se posvetila porodici.

Ekonomski tehničar. 

 Nažalost ne sviram i ne pevam, a volela bih da pevam, ali ne pevam.

Desnoruka sam. 

Volim da čitam knjige, obožavam da čitam knjige i svaki dan čitam knjige. Čitam i ruske klasike, pa onda volim Sidnija Šeldona, čitam i naše, čitala sam Momu, pročitala sam sva njegova dela, Crnjanskog, Gatalicu tako.

Živim u zajednici sa sinom koji ima dve ćerke. Znači živim sa sinom koji se zove Aleksandar, snaja se zove Slađana, starija unuka Isidora i mlađa unuka Aleksandra. Ovaj, imam i ćerku. Ona živi u Skoplju, ona je završila "Tehnološki fakultet" u Skoplju, organska tehnologija, i ostala je tamo da živi, ali nažalost ne radi u svojoj struci nego radi u jednoj agenciji gde prevodi serije i filmove sa srpskog na makedonski, lektorira, vodi finansije i tako. Povremeno dolazi u Bor da nas poseti, da se družimo i mi odemo kod nje. A u Boru živim sa sinom Aleksandrom koji isto radi u PIO, onda snaja Slađana, ona radi u biohemijskoj laboratoriji. Starija unuka Isidora, ona studira, druga godina je na "Biološkom fakultetu" u Beogradu, molekularna biologija, a mlađa unuka Aleksanda, ona je četvrta godine ekonomske škole. Ove godine slaviće maturu i već razmišlja šta će da upiše. Sad, pretpostavljam da će "Ekonomski fakultet". Obe su dobre, Isidora je dobar student, Aleksandra je isto odlična učenica, jako su dobre.

Volim da se družim sa ljudima, ali nažalost, drugarice koje su mi bile bliske nažalost nisu žive tako da nemam neko društvo u Boru. Moje školske drugarice sve u Skoplju i rodbina tako da ovde nemam nikoga od rodbine, nemam sa kim da se družim. Vreme uglavnom provodim ispred televizora više. Volim da gledam naše domaće serije, dobre filmove, a obožavam i sport. Tenis ne propuštam, a naročito ako igra naš Nole. Ustajala sam ja i noću ako je igrao u finalu da ga gledam. Volim sve sportove, sem boksa, to ne gledam. Atletiku isto obožavam, volim da je gledam i tenis pratim. 

 Pa u slobodno vreme sem čitanja knjiga, časopisa, dnevnih novina volim da šijem, vezem, štrikam mada ne radim to mnogo. Najviše šijem. Nekad sam šila svojoj deci mnogo više, a sad ne mogu tako mnogo da radim. Ponekad sašijem nešto unukama, ali to nije tako često. Zdavstveno stanje mi ne dozvoljava da radim više.

 Kao mlada, pa uglavnom se onda svirao taj diksilend. Volela sam to kad sam išla na igranke da slušam i ujedno plešem. A sad više slušam narodnu muziku, starogradske pesme, i makedonske i srpske, onda volim i zabavnu muziku, slušam i Zdravka Čolića i Jelenu Tomašević, a volim i operu. Kad god ima neki prenos opere na televiziji to obavezno odgledam, a volim i našu filharmoniju. Pratim obavezno, obavezno gledam ovaj i Novogodišnji koncert iz Beča. 

 Pa mogu da kažem, to nisam kazala, kako sam se upoznala sa svojim suprugom. Dok sam radila u redakciji "Studenski zbor", on je, sem što je studirao medicinu, crtao i karikature. Crtao je za studentski list karikature, dolazio je i u redakciju i tu smo se i upoznali. Posle je nastavio da crta karikature i bio poznat karikaturista u Skoplju pod pseudonimom Dukan Jelen i crtao je i za dnevni list "Večer". Tako da je zapostavio malo, prekinuo u stvari, studije medicine pa kasnije je završio medicinu, diplomiraoa je i onda iz Bora je dobio stipendiju da za specijalizaciju i specijalizirao je epidemiologiju. I kad je završio onda smo došli u Bor, nastanili smo se i on je bio prvi epidemiolog u Boru. 